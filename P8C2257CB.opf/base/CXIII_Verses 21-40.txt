thal skya rnams daṅ thig le dmar po sna tshogs rnams | | kha tw’am ga rnams daṅ ni spre’u ltar
dud sgra rnams | |(6)’phoṅs ’phyaṅ rnams daṅ glaṅ po’i rna ba’i rna ba rnams | | pags pa’i
gos can rnams daṅ gos daṅ bral ba rnams | |

gdoṅ phyed dkar po rnams daṅ lus phyed ljaṅ gu rnams | | zaṅs mdog duṅ mdog rnams daṅ ljaṅ gu
dkar po rnams | |sbrul gyi śam thabs rnams daṅ de bźin (7)lag pa rnams | | rab tu sgra sgrogs
dril bu ’khrugs pa’i ske rags rnams | |

ta la’i tshad mñam rnams daṅ mduṅ rnams bzuṅ ba rnams | | byis pa’i tshad mñam rnams daṅ mche
ba gtsigs pa rnams | |lug gi gdoṅ can rnams daṅ bya yi mig can rnams | | byi la’i gdoṅ can
(48b1)rnams daṅ mi yi lus can rnams | |

skra bkram rnams daṅ ral pa can daṅ byi bo rnams | | gos dmar rnams daṅ rnam par ’khrugs pas
dkris pa rnams | |rab dga’i gdoṅ can rnams daṅ gñer ma’i gdoṅ can rnams | | gzi brjid ’phrog
pa rnams daṅ yid ni ’phrog pa rnams | |

kha cig (2)dag ni ’pho źiṅ drag tu phan tshun du | | mchan khuṅ ’khyud ciṅ de bźin gźan rnams
mchoṅs | |mkha’ la ’gro ba rnams ni kha cig rtse ba ste | | kha cig śiṅ gi rtse mo rnams
la źon pa’o | |

kha cig rtse gsum bskor źiṅ gar ni byed pa ste | | kha cig dbyug pa gdeṅs śiṅ thog sgra sgrogs
pa’o | |kha (3)cig dga’ bas khyu mchog bźin du skad ’don źiṅ | | kha cig lus ’phos rnams
las rab tu ’bar bar gyur | |

’dzin par ’dod pa rnams daṅ ’joms par ’dod pa rnams | | jo bo’i bka’ ni rab tu skyoṅ bar byed
pa ste | |rnam pa de ltar ’byuṅ po’i tshogs rnams kun nas ni | | byaṅ chub sems (4)dpa’
de la yoṅs su bskor nas gnas | |

mtshan mo sṅa ma la ni ś’akya’i khyu mchog daṅ | | bdud kyi ’thab mo dus de rab tu mthoṅ nas
ni | |nam mkha’ gsal ba ma yin sa ni g-yos gyur la | | phyogs rnams sgra daṅ bcas pa rab
tu ’bar bar gyur | |

drag po’i śugs can rluṅ ni kun du (5)g-yos gyur la | | skar ma rnams ni mi snaṅ zla ba gsal
ma gyur | |slar yaṅ mtshan mor mun pa rnam par rgyas gyur la | | rgya mtsho rnams ni thams
cad kun du g-yos par gyur | |

sa gźi ’dzin ciṅ chos dag ’dzin pa’i klu rnams ni | | thub pa chen po’i bgegs la bzod pa ma
yin źiṅ | |bdud (6)las khros pas rnam par log pa’i mig can rnams | | rṅam pa bton źiṅ lus
ni rnam par ’gyur ba’o | |

gcaṅ mar lhag par gnas pa’i lha yi draṅ sroṅ ni | | dam chos bsgrub pa’i don du mṅon par źugs
pa rnams | |bdud las yid kyis rjes su brtse ba byas pa ste | | chags daṅ bral ba (7)las
kyaṅ khros bar ma gyur to | |

’tshe ba’i bdag ñid bdud kyi dpuṅ ni de yis ni | | byaṅ chub rtsa ba de ni khyab pa mthoṅ nas
ni | |chos kyi bdag ñid ’jig rten thar pa ’dod rnams kyis | | nam mkha’ dag la h’a h’a’i
sgra dag byas par gyur | |

chos kyi cho ga de ni ñe bar ñams byed pa | | bdud dpuṅ (49a1)gnas pa draṅ sroṅ chen pos gzigs
nas ni | |ba laṅ rnams kyi dbus su seṅ ge gnas pa bźin | | g-yo ’gul med ciṅ rnam par ’gyur
bar yaṅ ma gyur | |

de nas de yi ’jigs pa’i ched du bdud kyis ni | | ’byuṅ po’i sde ni drag po rnams la bka’ stsal
źiṅ | |(2)de nas ’di yi sde des raṅ raṅ mthu rnams kyis | | de yi bstan pa dbye phyir blo
gros byas pa’o | |

kha cig lce rnams g-yo źiṅ du mar rnam ’phyaṅ źiṅ | | mche ba’i rtse mo rnams rno mig rnams
ljaṅ ser zlum | |kha rnams gdaṅs śiṅ phur bu’i rna ba rnams bstan źiṅ | | kun nas skrag par
byed (3)pa sñam du gnas źes grag | |

des ni gzugs daṅ bsam pa dag gis mi bzad pa | | rnam pa de dag ñid du gnas pa de rnams las |
|rtsed mo byed pa’i byis pa rgyags pa rnams las ni | | draṅ sroṅ chen po zug med skyo bar
ma gyur to | |

de nas kha cig khros pas lta byed rnam ’gyur źiṅ | | ’di (4)la dbyug brdeg par ’bad pa bya ba
ste | |sṅon tshe groṅ khyer ’joms pa’i rdo rje daṅ bcas ltar | | de nas ’di yi dbyug pa
daṅ bcas lag pa reṅs | |

kha cig rdo daṅ śiṅ rnams gyen du ’phyar ba ni | | thub pa la ni rnam par ’phen par ma nus te
| |’bigs byed ri brags rnams ni rdo rjes bcom pa (5)bźin | | śiṅ rnams daṅ bcas rdo rnams
bcas pa de bźin lhuṅ | |

kha cig mkha’ la gyen du ’phur bas rdo rnams daṅ | | dgra sta rnams daṅ śiṅ rnams rnam par ’phaṅs
pa rnams | |kha dog gcig min mtshams sprin rkaṅ pa rnams bźin du | | mṅon par lhuṅ ba
ma yin nam mkhar gnas par (6)gyur | |

gźan ni de yi steṅ du ’bar ba’i khyu mchog gis | | glaṅ bu ri bo tsam pa’i rwa can ’phaṅs pa
ste | |de ni ’phaṅs pa tsam du nam mkhar gnas pa ñid | | de yi mthu las rnam pa brgyar ni
gas par gyur | |

