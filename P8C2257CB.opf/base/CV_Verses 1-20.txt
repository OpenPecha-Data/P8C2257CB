de ltar yul rnams dam pa’i mchod pa rnams kyis ni | | sred du bcug kyaṅ ś’akya’i rgyal po’i
sras po de | | dug (17b1)bsgos mda’ yis sñiṅ la pug pa’i seṅ ge bźin | | bde ba rñed pa ma
yin brtan par gśegs ma gyur | |

de nas res ’ga’ źig na blon po’i bu mkhas śiṅ | | grogs gyur sna tshogs gtam gyis rjes su ’braṅs
byas pa | |nags kyi sa la ’gro ’dod lta bar ’dod pa yis | | mi yi (2)lha yis rjes gnaṅ
phyi rol rab tu gśegs | |

gsar pa’i gser gyi srab daṅ dril bu chuṅ ṅu daṅ | | rab tu g-yo ba’i rṅa yab mdzes pa’i gser
sga daṅ | |stan bcas dam pa’i rta la mṅon par źon nas ni | | tog la ljon daṅ chu skyes tog
can bźin du gśegs | |

de ni mchog tu rnam par (3)rgyaṅ riṅ nags mtha’i sa | | nags tshal ’dod daṅ sa yi yon tan las
gśegs te | |chu gñer bźin du rnam par bkram pa’i gśol lam can | | nor ’dzin sa la źiṅ dag
rmo ba gzigs par gyur | |

gśol gyi phya las rnam bkram rtswa myug ku śa daṅ | | śi gyur ’bu srin srog chags (4)phra mos
khyab pa ste | |rnam pa de ’dra’i sa de yaṅ dag mṅon gzigs nas | | raṅ gi skye bo bsad pa
la bźin mya ṅan gyur | |

źiṅ dag rmo ba’i skyes bu rnams ni rnam gzigs pa | | rluṅ gis gtor ba’i rdul gyis rnam ’gyur
kha dog can | |khur bas thaṅ chad rnam par ’khrugs pa’i glaṅ rnams (5)la | | ’phags pa mchog
gis mchog tu brtse ba’i sñiṅ rje mdzad | |

de nas mgyogs ’gro’i rgyab nas dal bus babs nas ni | | sa la rnam par rgyu źiṅ mya ṅan daṅ ldan
pa | |skye bo dag gi skye daṅ ’god pa rnam sems źiṅ | | ṅes par bkren pa ’di źes smras
śiṅ ñam thag gyur | |

bsam pa yis (6)kyaṅ rnam par dben pa mṅon bźed ciṅ | | rjes su ’oṅs pa’i mdza’ bśes de rnams
phyir bzlog nas | |kun nas mṅon par g-yo źiṅ mdzes pa’i lo ’dab can | | ’dzam bu’i rtsa ba
skye bo med par de gśegs so | |

rin chen bee d’u rya daṅ mtshuṅs pa’i rtswa ’jam can | | gtsaṅ mar ldan pa’i sa gźi der ni (7)de
źugs te | |’gro ba’i skye ba daṅ ni ’god pa rnams sems śiṅ | | yid ni brtan pa’i lam
la dmigs pa’o | |

yul la ’dod sogs sems kyi nad las rnam grol ba’i | | sems gnas pa ni de ma thag tu thob gyur
la | |bsam gtan daṅ po zag pa med pa’i rab spyod pa | | rtog pa dpyod pa daṅ (18a1)bcas źi
ba thob par gyur | |

rnam par dben pa las skyes thob nas de nas ni | | mchog tu dga’ ba’i bde ba sems kyi tiṅ ṅe
’dzin | |yid kyis ’jig rten ’gro ba yaṅ dag rab brtags nas | | ’di ñid de nas gźan ni rab
tu rtogs par gyur | |

kye ma skye bo bkren pa (2)gaṅ źig raṅ dbaṅ ni | | yod min rga daṅ na daṅ rnam par ñams pa’i
chos | |nad pa daṅ ni śi daṅ rga bas ñam thag gam | | gźan la rgyags pas loṅ źiṅ śes pa med
pas smod | |

’dir ni gal te bdag gis raṅ daṅ mtshuṅs gyur pa | | gźan gyi raṅ bźin dag la de ltar smod ba
ni | |mchog gi chos (3)’di rnam par rtog pa kho bo yi | | mtshuṅs par gyur pa ma yin nus
pa’aṅ gźan med do | |

’gro ba’i rga daṅ na daṅ rgud pa’i ñes pa rnams | | de ltar ji lta ba bźin rnam par gzigs de
yi | |stobs daṅ laṅ tsho daṅ ni srog la rab źugs pa’i | | bdag tu gyur pa’i rgyags pa skad
cig gis med gyur | |

(4)de ni dga’ ba med ciṅ rjes su gduṅ med la | | the tshom som ñir ma gyur gñid daṅ rmugs pa
med | |’dod pa’i yon tan rnams la yaṅ dag ma chags śiṅ | | gźan la rnam par sdaṅ bar ma gyur
phyi śol med | |

de ltar bdag ñid chen po de yi rdul med ciṅ | | rnam par dag pa’i blo gros ’di ni ’phel (5)gyur
la | |skyes bu gźan dag rnams kyis mthoṅ bar ma gyur pa’i | | dge sloṅ cha lugs ldan pa’i
skyes bu ñe bar ’oṅs | |

su źig yin pa smros źes mi yi lha sras kyis | | de la mṅon par dris gyur de la des smras pa
| |mi yi skyes mchog skye daṅ ’chi bas ’jigs pa yi | | thar pa’i phyir ni rab tu (6)źugs pa’i
dge sbyoṅ yin | |

bdag ni ’gro ba zad pa’i chos ni thar ’dod ciṅ | | dge źiṅ ’gyur ba med pa’i gnas de tshol ba
ste | |raṅ gi skye bo daṅ ni skye bor mñam pa’i blo | | yul rnams la ni chags pa’i ñes pa
phyir log pa’o | |

skye bo med pa’i gnas khaṅ daṅ ni ri ’am nags | | śiṅ gi rtsa (7)ba ’ga’ źig tu ni gnas pa yi
| |don dam phyir ni ji ltar ñer ldan sloṅ mo ba | | sred bral yoṅs su ’dzin pa med par rnam
par rgyu | |

de ltar gzigs pa’i rgyal po’i sras po de ñid la | | ’di skad smras nas nam mkha’ la ni gśegs
par gyur | |de ni de yi lus kyis saṅs rgyas gźan gzigs (18b1)śiṅ | | lha na gnas pa de yi
dran pa’i ched du ’oṅs | |

